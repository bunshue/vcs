@李清照
#醉花陰
薄霧濃雲愁永晝，瑞腦銷金獸。
佳節又重陽，玉枕紗櫥，半夜涼初透。
東籬把酒黃昏後，有暗香盈袖。
莫道不銷魂，簾捲西風，人比黃花瘦。

@王昌齡
#出塞
秦時明月漢時關，萬里長征人未還。
但使龍城飛將在，不教胡馬度陰山。

@張志和
#漁歌子
西塞山前白鷺飛，桃花流水鱖魚肥。
青箬笠，綠蓑衣，斜風細雨不須歸。

@范仲淹
#蘇幕遮•懷舊
碧雲天，黃葉地。秋色連波，波上寒煙翠。
山映斜陽天接水。芳草無情，更在斜陽外。
黯鄉魂，追旅思。夜夜除非，好夢留人睡。
明月樓高休獨倚。酒入愁腸，化作相思淚

@范仲淹
#漁家傲•秋思
塞下秋來風景異，衡陽雁去無留意。
四面邊聲連角起，千嶂堙A長煙落日孤城閉。
濁酒一杯家萬里，燕然未勒歸無計。
羌管悠悠霜滿地，人不寐，將軍白髮征夫淚。

@辛棄疾
#賀新郎•別茂嘉十二弟
綠樹聽鵜鴃。更那堪、鷓鴣聲住，杜鵑聲切。
啼到春歸無尋處，苦恨芳菲都歇。
算未抵、人間離別。
馬上琵琶關塞黑，更長門、翠輦辭金闕。
看燕燕，送歸妾。
將軍百戰身名裂向河梁、回頭萬里，故人長絕。
易水蕭蕭西風冷，滿座衣冠似雪。
正壯士、悲歌未徹。
啼鳥還知如許恨，料不啼清淚長啼血。
誰共我，醉明月。


@周邦彥
#少年遊
并刀如水，吳鹽勝雪，纖手破新橙。
錦幄初溫，獸香不斷，相對坐調笙。
低聲問向誰行宿，城上已三更。
馬滑霜濃，不如休去，直是少人行。

@蘇軾
#江城子 湖上與張先同賦
鳳凰山下雨初晴。水風清，晚霞明。
一朵芙蕖、開過尚盈盈。
何處飛來雙白鷺，如有意，慕娉婷。
忽聞江上弄哀箏。苦舍情，遣誰聽？
煙斂雲收，依約是湘靈。
欲待曲終尋問取，人不見，數峰青。

@蘇軾
#定風波
莫聽穿林打葉聲，何妨吟嘯且徐行。
竹杖芒鞋輕勝馬，誰怕？一蓑煙雨任平生。
料峭春風吹酒醒，微冷，山頭斜照卻相迎。
回首向來蕭瑟處，歸去，也無風雨也無晴。

@秦觀
#鵲橋仙
纖雲弄巧，飛星傳恨，銀漢迢迢暗度。
金風玉露一相逢，便勝卻人間無數 。
柔情似水，佳期如夢，忍顧鵲橋歸路。
兩情若是久長時，又豈在朝朝暮暮 。

@李清照
#聲聲慢
尋尋覓覓，冷冷清清，淒悽慘慘戚戚。
乍暖還寒時候，最難將息。
三杯兩盞淡酒，怎敵他晚來風急？
雁過也，正傷心，卻是舊時相識。
滿地黃花堆積。憔悴損，如今有誰堪摘？
守著窗兒，獨自怎生得黑？
梧桐更兼細雨，到黃昏，點點滴滴。
這次第，怎一個愁字了得！

@李清照
#一剪梅
紅藕香殘玉簟秋。輕解羅裳，獨上蘭舟。
雲中誰寄錦書來，雁字回時，月滿西樓。
花自飄零水自流。一種相思，兩處閒愁。
此情無計可消除，才下眉頭，卻上心頭。 

@李清照
#鳳凰臺上憶吹簫
香冷金猊，被翻紅浪，起來慵自梳頭。
任寶奩塵滿，日上簾鉤。
生怕離懷別苦，多少事、欲說還休。
新來瘦，非干病酒，不是悲秋。
休休，這回去也，千萬遍《陽關》，也則難留。
念武陵人遠，煙鎖秦樓。
惟有樓前流水，應念我、終日凝眸。
凝眸處，從今又添，一段新愁。
