
@蘇軾
%1082
#定風波
%三月七日，沙湖道中遇雨。雨具先去，同行皆狼狽，余獨不覺，已而遂晴，故作此詞。
&莫聽穿林打葉聲，何妨吟嘯且徐行。
竹杖芒鞋輕勝馬，誰怕？一蓑煙雨任平生。
料峭春風吹酒醒，微冷，山頭斜照卻相迎。
回首向來蕭瑟處，歸去，也無風雨也無晴。

@蘇軾
%1101
#自題金山畫像
&心似已灰之木，身如不繫之舟。
問汝平生功業，黃州惠州儋州。

@蘇軾
#題西林壁
橫看成嶺側成峰，遠近高低各不同。
不識廬山真面目，只緣身在此山中。

@蘇軾
#飲湖上初晴後雨
水光瀲灩晴方好，山色空濛雨亦奇。
欲把西湖比西子，淡妝濃抹總相宜。
