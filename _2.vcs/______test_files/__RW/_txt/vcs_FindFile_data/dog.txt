
#浣溪沙
@晏殊
&一曲新詞酒一杯，去年天氣舊亭台，夕陽西下幾時回？
無可奈何花落去，似曾相識燕歸來，小園香徑獨徘徊。

#浣溪沙
@晏殊
&一向年光有限身，等閒離別易銷魂。酒筵歌席莫辭頻。
滿目山河空念遠，落花風雨更傷春。不如憐取眼前人。

@晏幾道
%晏幾道（1037年－1110年），字叔原，號小山，晏殊第七子。
#臨江仙
&夢後樓臺高鎖，酒醒簾幕低垂。
去年春恨卻來時，落花人獨立，微雨燕雙飛。
記得小蘋初見，兩重心字羅衣。
琵琶弦上說相思，當時明月在，曾照彩雲歸。

@晏幾道
#思遠人
&紅葉黃花秋意晚，千里念行客。
飛雲過盡，歸鴻無信，何處寄書得。
淚彈不盡臨窗滴。就硯旋研墨。
漸寫到別來，此情深處，紅箋為無色。

#鷓鴣天
@晏幾道
&彩袖殷勤捧玉鍾，當筵拚卻醉顏紅。
舞低楊柳樓心月，歌盡桃花扇底風。
從別後，憶相逢，幾回魂夢與君同。
今宵賸把銀釭照，猶恐相逢是夢中。