#周南•關雎
@詩經
&關關雎鳩、在河之洲。窈窕淑女、君子好逑。

參差荇菜、左右流之。窈窕淑女、寤寐求之。
求之不得、寤寐思服。悠哉悠哉、輾轉反側。

參差荇菜、左右采之。窈窕淑女、琴瑟友之。
參差荇菜、左右芼之。窈窕淑女、鍾鼓樂之。


#周南•桃夭
@詩經
&桃之夭夭、灼灼其華。之子于歸、宜其室家。
桃之夭夭、有蕡其實。之子于歸、宜其家室。
桃之夭夭、其葉蓁蓁。之子于歸、宜其家人。


#鄭風•子衿
@詩經
&青青子衿、悠悠我心。縱我不往、子寧不嗣音。
青青子佩、悠悠我思。縱我不往、子寧不來。
挑兮達兮、在城闕兮。一日不見、如三月兮。

#鄭風•野有蔓草
@詩經
&野有蔓草、零露漙兮。有美一人、清揚婉兮。邂逅相遇、適我願兮。
野有蔓草、零露瀼瀼。有美一人、婉如清揚。邂逅相遇、與子偕臧。




